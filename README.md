Αποθετήριο του 4ου Νηπιαγωγείου Αρτέμιδος για τη συμμετοχή στο διαγωνισμό Ρομποτικής Ανοιχτών Τεχνολογιών

ΘΕΜΑΤΙΚΗ ΕΝΟΤΗΤΑ: Κλιματική αλλαγή - Προστασία του Περιβάλλοντος
ΟΝΟΜΑ ΟΜΑΔΑΣ: Θαλασσοπούλια
ΤΙΤΛΟΣ ΕΡΓΟΥ: Πλαστικά στην θάλασσα
ΥΠΕΥΘΥΝΟΣ ΕΚΠΑΙΔΕΥΤΙΚΟΣ-ΣΥΝΤΟΝΙΣΤΗΣ: Όλγα Σακελλαρίου

ΙΔΕΑ ΤΟΥ ΕΡΓΟΥ:
Ανάμεσα στην Αρτέμιδα και το Μαρκόπουλο, ο υδροβιότοπος της Βραυρώνας αποτελεί ένα από τα πιο σημαντικά καταφύγια άγριας ζωής της Αττικής. Η περιοχή φιλοξενεί πάνω από 170 είδη πουλιών, ερπετά, αμφίβια και θηλαστικά. Ο υδροβιότοπος της Βραυρώνας έχει ενταχθεί στο δίκτυο "Τόπων Κοινοτικής Σημασίας" και έχει συμπεριληφθεί στους τόπους που προτείνονται για ένταξη στο ευρωπαϊκό δίκτυο προστατευομένων περιοχών "Natura 2000". Η ανεξέλεγκτη ρίψη πλαστικών και λοιπών σκουπιδιών συνιστά σοβαρό πρόβλημα για τον υδροβιότοπο και αποτέλεσε το έναυσμα για την περιβαλλοντική ευαισθητοποίηση των παιδιών με την χρήση της ρομποτικής και για την συμμετοχή μας στο διαγωνισμό. 

ΠΕΡΙΓΡΑΦΗ ΤΟΥ ΕΡΓΟΥ:
Στο έργο αυτό τα παιδιά θα δημιουργήσουν μια επιδαπέδια μακέτα ως προσομοίωση ενός τμήματος του Υδροβιότοπου στην Αρτέμιδα. Πάνω στη μακέτα θα τοποθετηθούν πλαστικά, που συνήθως βρίσκουμε στη θάλασσα. Τα θαλασσοπούλια του νηπιαγωγείου μας με την βοήθεια του ρομπότ Edison, θα  εντοπίσουν τα πλαστικά στη μακέτα, θα προγραμματίσουν το ρομπότ να φτάσει σε αυτά και θα τα μαζέψουν. Ο προγραμματισμός του ρομπότ γίνεται  μέσα από το γραφικό περιβάλλον EdWare, το οποίο είναι ένα δωρεάν λογισμικό ανοιχτού κώδικα.

ΥΛΙΚΑ ΓΙΑ ΤΗΝ ΥΛΟΠΟΙΗΣΗ ΤΟΥ ΕΡΓΟΥ:
Επιδαπέδια μακέτα από χοντρό χαρτόνι την οποία θα κατασκευάσουμε με τα παιδιά στο νηπιαγωγείο
Το ρομπότ δαπέδου Edison.
Ανακυκλώσιμα υλικά από πλαστικό(πλαστικά κουτάλια, πιρούνια, μπουκάλια, καπάκια, σακούλες).
Πέτρες από τη θάλασσα της περιοχής μας.
Θαλασσί μπογιά και πινέλα για να χρωματίσουμε τη μακέτα.
Χρωματιστά χαρτόνια και χαρτιά για να φτιάξουμε το μικρό νησί στη μέση της μακέτας και ένα εκκλησάκι πάνω σε αυτό.
Μικρές βαρκούλες από χαρτί τοποθετημένες στη θάλασσα.
Μάσκες πουλιών, από τα υλικά χειροτεχνίας του σχολείου, που θα φορούν τα παιδιά.

ΣΤΟΧΟΙ ΤΟΥ ΕΡΓΟΥ:
Οι μαθητές να εξασκηθούν μέσα από τις δραστηριότητες κώδικα στις αρχές του προγραμματισμού και του αλγοριθμικού τρόπου σκέψης. 
Να κατακτήσουν τις έννοιες του προσανατολισμού, της απόστασης, της μέτρησης.
Να καλλιεργήσουν δεξιότητες συνεργασίας, ομαδικότητας, κριτικής σκέψης, διερεύνηση λύσεων, δημιουργικότητας.
Τέλος η ευαισθητοποίηση των παιδιών σε θέματα ρύπανσης της θάλασσας από τα πλαστικά, η ανάδειξη της έννοιας του ενεργού πολίτη και η υιοθέτηση θετικών στάσεων και συμπεριφορών απέναντι στο περιβάλλον.


